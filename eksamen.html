<html>
<head>
<title>eksamen</title>
</head>
<body bgcolor="#99ccff">
<table width="600">
<tr>
<td>
<font face="Arial" color="#000066"> 
<h2 align="center">Eksamen</h2>
<p align="justify">
<b>§ 4-29 Generelle føresegner</b>
<p align="justify">
Departementet fastset kva fag som skal avsluttast med eksamen, forma på eksamen,
fordelinga på lokale og sentrale eksamenar og instruks for den praktiske
gjennomføringa av eksamen.
Når eit fag blir trekt, skal eleven normalt få vite kva fag han/ho skal prøvast i 48 timar
før eksamen (søndagar, høgtidsdagar og heilagdagar ikkje medrekna). Den som har
fullført eit fag, kan trekkjast ut til eksamen i faget.
<p align="justify">
<b>§ 4-30 Sentralt gitt eksamen</b>
<p align="justify">
Ved sentralt gitt eksamen fastset departementet eksamensoppgåver, dato for den enkelte
eksamenen, trekking av fag og elevar til eksamen, dato for melding om trekkfag og
ordningar for sensur. Fylkeskommunen har ansvaret for den praktiske gjennomføringa
av eksamen.
<p align="justify">
<b>§ 4-31 Lokal eksamen</b>
<p align="justify">
Fylkeskommunen har ansvaret for
<ul>
<li>at det blir utarbeidd og fastsett eksamensoppgåver etter retningslinjer gitt av
departementet
<li>at trekking av fag og kandidatar til eksamen går føre seg i samsvar med retningslinjer
fastsette av departementet
<li>at sensurering går føre seg i samsvar med retningslinjer fastsette av departementet
<li>den praktiske gjennomføringa av eksamen og sensur.
</ul>
Faglærar har plikt til å utarbeide forslag til eksamensoppgåver.
<p align="justify">
<b>§ 4-32 Ny eksamen</b>
<p align="justify">
Ein elev som får karakteren 1 eller 0 ved eksamen, har rett til ny eksamen i faget.
<p align="justify">
<b>§ 4-33 Utsett eksamen</b>
<p align="justify">
Ein elev/privatist som har dokumentert gyldig forfall ved ordinær eksamen, har rett til å
framstille seg til utsett eksamen.
Forfall til eksamen blir rekna som gyldig når eleven/privatisten er hindra frå å stille til
eksamen, når hindringa er uføreseieleg og kandidaten elles ikkje kan lastast for
hindringa. Dersom ein elev har rett til utsett eksamen i trekkfag, skal trekkinga av fag
skje på ny.
<p align="justify">
<b>§ 4-34 Særskild eksamen</b>
<p align="justify">
Ein elev som får karakteren 1 eller 0 i standpunktkarakter i fag, har rett til særskild
eksamen i faget dersom
- eleven ikkje er trekt ut til eksamen i faget
- det gjeld eit fag der eksamen ordinært ikkje blir halden.
Særskild eksamen blir normalt halden samtidig med utsett og ny eksamen.
<p align="justify">
<b>§ 4-35 Plikt til å gi melding</b>
<p align="justify">
Fylkeskommunen har plikt til å gi elev/privatist melding om høve til ny eksamen, utsett
eksamen, særskild eksamen.
<p align="justify">
<b>§ 4-36 Særskild tilrettelegging av eksamen</b>
<p align="justify">
Når ein elev/privatist har særleg behov for det, kan fylkeskommunen samtykkje i at den
praktiske gjennomføringa av eksamen blir særskilt tilrettelagd.
<p align="justify">
<b>§ 4-37 Oppmelding til eksamen</b>
<p align="justify">
Offentleg vidaregåande skole melder opp til eksamen alle elevar som tek del i opplæring
som blir avslutta med eksamen.
Eleven må sjølv melde seg til ny eksamen, utsett eksamen og særskild eksamen.
Oppmelding skjer til skolen.
Ein elev som på grunn av stort fråvær i skoleåret eller av andre grunnar ikkje kan få
standpunktkarakter, kan ikkje meldast opp som elev til eksamen i faget same skoleåret.
Den som er elev i eit fag ved fristen for oppmelding til privatisteksamen, kan ikkje
melde seg opp som privatist i faget til denne eksamenen. I særskilde tilfelle kan rektor
gi dispensasjon.
Oppmeldingsfristar blir fastsette av departementet.
<p align="justify">
<b>§ 4-38 Særlege føresegner om eksamen for privatistar</b>
<p align="justify">
Privatistar har sjølv ansvaret for å melde seg til den skolen eller dei skolane som
fylkeskommunen fastset innan fristar fastsette av departementet.
Skolen avgjer om oppmelding kan godkjennast.
Ein privatist kan ikkje melde seg til eksamen i same fag ved fleire skolar ved same
eksamen.
I dei studieretningsfaga der departementet har fastsett at nivåa byggjer på kvarandre,
kan ikkje elevar i fag på høgare nivå gå opp som privatistar til eksamen i faget på lågare
nivå same semester. Privatistar kan ikkje gå opp til eksamen på lågare nivå etter at
eksamen på høgare nivå er gjennomført.
</font>
</td>
</tr>
</table>
</body>
</html>